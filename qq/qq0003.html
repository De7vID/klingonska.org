<!DOCTYPE HTML PUBLIC "-//W3C//DTD HTML 3.2//EN">
<HTML>
<HEAD>
<TITLE>chovnatlh wej &ndash; Qo'noS QonoS &ndash; Klingonska Akademien</TITLE>
<link rel="stylesheet" type="text/css" href="../includes/page.css" />
<link rel="stylesheet" type="text/css" href="../includes/pagestats.css" />
</HEAD>
<BODY BGCOLOR="#FFFFFF">

<div id="head">
<!-- begin:status -->
<div id="pagestats">
  <span id="crumbs">
    <a href="http://klingonska.org/">Home</a> &gt;
    <a href="http://klingonska.org/qq/">Qo&rsquo;noS QonoS</a> &gt;
    <a href="http://klingonska.org/qq/qq0003.html">chovnatlh wej</a>
  </span>
  <span id="pubdate">
    Updated <time pubdate datetime="2006-07-28">July 28, 2006</time>
  </span>
</div>
<!-- end:status -->

<H1 ALIGN=CENTER><A HREF="./"><IMG SRC="pics/qqtitle.gif" ALT="Qo'noS QonoS" WIDTH=620 HEIGHT=126 BORDER=0></A></H1>
</div>

<TABLE WIDTH="100%" BORDER=0>
<TR>
  <TD><H2 ALIGN=LEFT>chovnatlh wej</H2></TD>
  <TD><H2 ALIGN=RIGHT>DIS cha'SaD, jar wej</H2></TD>
</TR>
</TABLE>

<HR NOSHADE SIZE=5>

<TABLE CELLSPACING=20 BORDER=0 WIDTH=75% ALIGN=CENTER>

<TR><TD>
<H3 ALIGN=CENTER>ghItlhvam HIDjolev</H3>
 <UL>
  <LI><A HREF="#art1">tlhIngan jIHbe'</A>, qonta' Holtej
  <LI><A HREF="#art2">Dal pagh jagh</A>, qonta' charghwI'
  <LI><A HREF="#art3">paqvam vIlaDnIS'a'?</A>, qonta' 'angghal
  <LI><A HREF="#comic">nagh beQ</A>, ghItlhta' taD
 </UL>

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name="art1">tlhIngan jIHbe'</A></H1>
<P ALIGN=CENTER>qonta' Holtej

<P>chaq mIS tlhIngan Hol jatlhwI' ghom, 'ej mISvam vIHuvmoH.  tlhIngan
jIHbe'.  tlhIngan Hol ghojbogh Hol tej'e' jIH.  tlhIngan Hol yejHaDvaD
jItoy'qu'.  tlhIngan Hol vInum, 'ej tlhIngan Hol jatlhwI' vItungHa'.  'ach
Hoch tera'nganpu' vIrur: Hab QuchwIj ('ach butlh vIHutlhbe').

<P>boghDI' puqloDwI', ghaHvaD tlhIngan Hol DIvI' Hol je vIjatlh.  <I>qIb
lengwI'vaD tlhIngan Hol</I> qonpa' <I>Okrand</I> qaSmo'
wanI'vam, mu' law' DIHutlh (raS, Qorwagh, etc.).  Qatlh Qu'vam, 'ach roD
tlhIngan Hol vIjatlhtaHvIS muyajchu' puqloDwI', 'aleqSander ('aleqSander
wo'rIv puqloDmo' vIpongbe').  nuSuchDI' charghwI', 'aleq merqu' tlhIngan
Hol jatlhlaHbogh latlh nuv.  nuSuchpa' charghwI', tlhIngan Hol jatlhlaH jIH
neH 'e' Qoy 'aleq.

<P>pIj ngoQwIj yajHa'lu'mo' 'aleq vIqel.  mupum wa' ghot.  puqloDwI'vaD
tlhIngan Hol vIghojmoHmo' tlhIngan SuvwI' vImojmoH 'e' Qub ghotvam.
(nughvamvaD potlhqu' HoS, yay je.  batlh potlh law', Hoch potlh puS.
ngoDvam yajbe'ba' ghotvam.)  tlhIngan SuvwI' mojbe'ba' 'aleq.  nentay SIQ
not 'e' vItungHa'; HoS 'angmeH 'oy' SIQ not 'e' vItungHa'; betleH Qach not
'e' vItungHa'.  <I>France</I>ngan Hol vIghojmmoHchugh,
lengwI' vuvbe' 'e' vItungHa'nIS'a'?  qarbe' ngoDvam, 'ach roD <I>France</I>ngan qellu'DI', lengwI' vuvbe' 'e' Qub nuv law'.  'ach
ram, wejben boghDI', puqloDwI'vaD tlhIngan Hol vIjatlh 'e' vImevmo'.
Holvam tIvbe'ba'; maghoH vIneHbe'.  tlhIngan Hol ghojchugh 'aleq, Hol tej
jIHmo' Dajbej ghu'vam.  chaq ngoDmey law' vItu'laH.  'ach jIHvaD puqloDwI'
potlh law', ngoDHeymey potlh puS.

<P>tlhIngan Da tlhIngan Hol HaDbogh tera'ngan law''e'.  qatlh 'e' luta'?
chaq QujmeH, qoj jech'eghmeH.  rut tlhIngan jechwIj vItuQ, 'ach tlhIngan
vIDabe'.

<P>tera'ngan Hol tej jIHmo', tlhIngan Hol, tIgh je vIyajchoHlaw'.  Human
Holmey Qatlh law' tlhIngan Hol Qatlh puS.  'ach butlh ghaj tlhIngan Hol.
Hol choHmo' DawI'pu' QIv, 'ej ghItlh qonHa'mo' tlhIngan Hol yajbe'bogh
<I>Hov leng</I> qonwI''e', le'bej tlhIngan Hol.  luj Hol law'
chenmoHlu'bogh, 'ach tlhIngan nugh wIyajmo' QaplaH tlhIngan Hol.  tlhIngan
ghItlh DIqontaHvIS, qech muchmeH mIw wIwuqmeH tlhIngan nugh wIlo'laH.
tlhIngan ghItlh wIlaDtaHvIS, tlhIngan qun, woQ, tIgh, nugh je DIyajmo',
'eyqu'.

<P>Daj je tlhIngan nugh.  wo'vaD lo'laHba' SuvwI'pu', 'ach wo' toy'meH SuvwI'
neH tu'lu'be'.  vutwI', Sut Say'moHwI', veQ woHwI' je poQ nugh.  tlhoS not
ghu'vam qelmo' <I>Hov leng</I>, lut DIqontaHvIS ghu'vam wIpojlaH.
Suypu', laSvarghDaq vumwI'pu', wIjwI'pu', ghunwI'pu', tejpu', Qelpu', latlh
je poQ Hoch nugh 'Itlh.  chay' batlh luchav?  batlh chavlu'meH, wo'
toy'nISlu', qar'a'?  Suvbe'lu'taHvIS Heghlu'chugh, batlh chavlu''a'?  chaq
batlh chavlaH vutwI' je; chaq wo' toy'meH SuvlaH vutwI'.  jISovbe' jIH,
'ach qechvam qeltaHvIS nuv law' lutmey Daj chenmoHluHbogh.

<P>ghIq ngotlhwI' yIqel.  (maw'be'; <I>Hov leng</I> tIvqu' neH).  roD
DujHeyDaq yo'HeyDaq ghap ghom.  patlh ghaj yaSDaj, 'ej batlh Qapchugh
lunumlu'.  tlhIngan nugh, tIgh je neH qel jeSwI'pu'vam.  tlhIngan Hol
qelchugh, Holna' 'oHbe'.  bachbe'bogh nISwI' HIchHey rur.  nISwI' lo'DI'
bach 'e' lupIHbe'; Hol lo'DI' Qum 'e' lupIHbe' je.  Quj tIvbej ghommeyvam,
'ach tlhIngan Hol Dun tIvbe'bej.  Hol lughojmo' pop yajchu' jatlhwI' nIv
neH, tlhIH, laDwI'pu'.  Quj ghom jeSwI' law' vISov; Dunbej.  'ach motlh
jeSbe' tlhIngan Hol jatlhwI' nIv.  roD tlhIngan Da jeSwI'pu'vam, 'ej
tlhIngan jIHbe'.



</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A NAME="art2">Dal pagh jagh</A></H1>

<P ALIGN=CENTER>qonta' charghwI'

<P>Dal pagh jagh net Sov 'ach qechmey Sar Del vIttlheghvam pIj net tlhojbe'.
rut nuv 'oHbe' jaghlIj.

<P>yapbe'mo' poH, rut jaghwIj moj. pIj Dajmo' ngoQmey law' vIta' vIneH.
tlhIngan Hol vItIv. laHwIj vIDubnIStaH. mu'mey chu' tetlh vIleHnIS. DaH QIn
DalaDbogh vIqonnIS. qep'a' SochDIchvaD jIjeS. jInabnIS.

<P>QoQ vItIv. QoQ vIQoy neH vIneHbe'. jIHvaD jImuchnIS. QoQ vImumnIS. laHwIj
vIDubnIStaH.

<P>naghmey vItoS vIneH. laHwIj vIDubnIS 'ej porghwIj vIHoSnISmoHtaH. Dung He
SamnIS yabwIj. tlha'nIS porghwIj.

<P>jImI' vIneH. narghDI' 'eb, mI'wI'pu' vIthejnIS. jImI'DI jInonghchu' 'ej
ramchoHchu' Hoch qay'wI'mey.

<P>juHDaq DochmeywIj vISamnISlaH. rut pa'wIj vIghIHHa'nISmoH.

<P>juHghomvaD jIjeS. batlh ngoQchaj vIQaHnIS. qul SuvlaHmeH bIQ Hal
wIchennISmoH. jISapmo' mIw vIQulnIS. ngeng wIghaj 'ach puHDuj tInvaD
naw'meH mIw wIghajbe'. wutlh bIQtlhegh'a' wIjomnISlaw'. Huch'e' poQbogh
janvam vIQulnISbej.

<P>nIteb jIDab. SutwIj vISay'nISmoH. ngopwIj vISay'nISmoH. ravwIj
vISay'nISmoH. DujwIj vISay'nISmoH. reH Hoch vISay'nISmoH. Qu'vam vItIvbe'
'ach juppu' vIghajtaHmeH Qu'meyvam vItoy'nIS. jIghIHtaHchugh vInaDHa'lu'.
vaj wa' DoS neH vIbuSnISchugh chay' DoSvam vIwIvlaH? chay' jIwuq?

<P>wIv wa'DIch: De'wI' Quj vIQujQo'! lI'be'. QIp. poHwIj natlh 'ej ngoQqoq neH
munob. laHvam vIDubchugh SaH 'Iv? DotlhwIj vIDub'a'? ghobe'.
jIHoS'eghmoH'a'? ghobe'. jIval'eghmoH'a'? ghobe'. yebwIj 'oy' neH Qujvam.
mongwIj 'oy' je. mInDu'wIj pujmoH. mIghbej De'wI' Quj. yIQaw'!
<I>Qorwaghmey HutmaH chorgh</I> tlhejbogh jorwI' SamwI' Quj po'wI'
patlh vIrInmoHmeH wa'vatlh SochmaH Hut lup vIlo'. Doj 'e' vISIv vaj
De'wI'wIj ngo' (<I>Qorwaghmey HutmaH vagh</I> ghaj) vIchu'. pa'
jorwI' SamwI'vaD cha'vatlh SochmaH lup vIpoQ.  ngoQqoqvam vIDubbej. SaH
'Iv?

<P>jaghwIj 'oH poH'e'. batlh vISuvqang. poHwIj vIghurmeH 'uQ vISopQo'. 'uQ
vIpoQbe'meH megh'a' vISop. yap. 'uQ vIvutbe'mo' 'ej vISopbe'mo' 'ej ngopmey
vISay'nISbe'mo' latlh ngoQ vItoy'meH cha' rep vItoD. jIval qar'a'?


</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A NAME="art3">paqvam vIlaDnIS'a'?</A></H1>
<P ALIGN=CENTER>qonta' 'angghal

<P>wa'Hu' latlh <I>Hov leng</I> paq vIlaDta. <I>Star Trek:
Vulcan's Heart</I> 'oH pongDaj'e'. pongvam vImughchugh chaq
vIpongHa'. 'Iv tIq luHech? yuQ tIq?  nov tIq? jISovbe' 'ach potlhbe'. <I>Josepha Sherman, Susan Shwartz</I> je chaH qonwI'pu''e' 'ej
wa'wen SoHvaD paqchaj wa'DIch vIDel. paqvetlh vItIv, 'ach Dunbe'. Dunqu'
paqchaj cha'DIch. DuSeymoH paqvam. Hoch ghajchu'. che'wI''a' qal Sub yoH je
Datu'. 'urwI' maghwI' je Datu'. ghoqwI' QaQ ghoqwI' qab Datu'. vulqangan
noy bangDaj je Datu'. matlhtaHghach matlhchoHghach Datu'.

<P>paqvamDaq law' may'. wutlhDaq Hay'. loghDaq Hargh. Daw'. HIHar, bItIvbej.
batlh qel lutvam. batlh luyajlaH'a' romuluSnganpu'? lughaj'a'? Dochvam
vIHarbe'pu' 'ach paqvamDaq quv ghajchu' romuluSngan. mumerqu'. 'ej
qaja'pu''a'? Hegh SuvwI' law' rewbe' law' je. paqDaq 'e' vIparHa'.

<P>paqchajDaq wa'DIch tlhInganpu' tu'lu'be'. paqvamDaq wa' tlhIngan tu'lu'.
SuvwI'na' qan ghaH. vavnI'vam yoH law' Hoch lath yoH puS. tlhIngan
ghaH.

<P>motlh romuluSngan vIpar 'ach tlhInganpu' rur romuluSnganvetlh.
choHarbe'chugh vaj paq yIlaD. jIlugh. 'e' Datlhoj.

</TD></TR>
<TR><TD><HR NOSHADE></TD></TR>
</TABLE>


<TABLE BORDER=0 WIDTH=75% ALIGN=CENTER>
<TR><TD>
<H1 ALIGN=CENTER><A NAME=comic>nagh beQ</A></H1>

<P ALIGN=CENTER>ghItlhta' taD
<P><A HREF="pics/0003comic.gif"><IMG SRC="pics/0003comic.gif"
 HEIGHT=208 WIDTH=620 BORDER=0
 ALT="[nagh beQ DaSuqmeH, naDev yIvang]"></A>
</TD></TR>
</TABLE>


<HR NOSHADE SIZE=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0002.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A></TD>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo'noS QonoS]"><P><I>Qo'noS QonoS</I>juH jaH</A></TD>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A></TD>
 <TD WIDTH=175><A HREF="qq0004.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A></TD>
</TR>
</TABLE>


</BODY>
</HTML>

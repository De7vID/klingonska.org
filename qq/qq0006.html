<!DOCTYPE HTML PUBLIC "-//W3C//DTD HTML 3.2//EN">
<html lang="tlh">
<HEAD>
<TITLE>chovnatlh jav &ndash; Qo'noS QonoS &ndash; Klingonska Akademien</TITLE>
<link rel="stylesheet" type="text/css" href="../includes/page.css" />
<link rel="stylesheet" type="text/css" href="../includes/pagestats.css" />
</HEAD>
<BODY bgcolor="#FFFFFF">

<div id="head">
<!-- begin:status -->
<div id="pagestats">
  <span id="crumbs">
    <a href="http://klingonska.org/">Home</a> &gt;
    <a href="http://klingonska.org/qq/">Qo&rsquo;noS QonoS</a> &gt;
    <a href="http://klingonska.org/qq/qq0006.html">chovnatlh jav</a>
  </span>
  <span id="pubdate">
    Updated <time pubdate datetime="2006-07-28">July 28, 2006</time>
  </span>
</div>
<!-- end:status -->

<H1 align=center><A HREF="./"><img src="pics/qqtitle.gif" alt="Qo'noS QonoS" WIDTH=620 HEIGHT=126 BORDER=0></A></H1>
</div>

<TABLE width="100%" border=0>
<TR>
  <TD><H2 align=left>chovnatlh jav</H2></TD>
  <TD><H2 align=right>DIS cha'SaD, jar jav</H2></TD>
</TR>
</TABLE>

<HR NOSHADE size=5>

<TABLE cellspacing=20 border=0 WIDTH=75% ALIGN=CENTER>

<TR><TD>
<H3 align=center>ghItlhvam HIDjolev</H3>
 <UL>
  <LI><A HREF="#art1"><I>'upSala</I>Daq yIn tlhIngan Hol</A>, qonta' maHvatlh qa'naQ je
  <LI><A HREF="#art2">De'wI' Quj <I>Hov leng: yo''a'</I> chovlu'</A>, qonta' pagh
 </UL>
</TD></TR>

<TR><TD><HR NOSHADE></TD></TR>

<TR><TD>
<H1 align=center><A name="art1"><I>'upSala</I>Daq yIn tlhIngan Hol</A></H1>
<P ALIGN=CENTER><I>'upSala</I>Daq qonta'
<A HREF="mailto:zrajm@iname.com">maHvatlh</A>,
<A HREF="mailto:void@psynet.net">qa'naQ</A> je.

<P><I>'upSala</I>Daq tlhIngan Hol ghojwI' lutu'lu'.
maH.
ghom mach maH 'a maHem.
(mach ghom 'a ghomHom 'oHbe'.)
Hoch wISovbe' 'a maghoj.
Hoch tera' Hogh, maghom.
Dargh wItlhutlh.
ta' Hol mu' DIlaD.
motlh wa' <I>Qo'noS QonoS</I> 'ay' wIlaD 'ej ghIq nItebHa'
wImugh.

<P>yej'an wIchenmoHta'.
ghomvamvaD &laquo;<I>Klingonska Akademien</I>&raquo; wIpong.
<I>Suverye</I>ngan Hol yajbogh nuvvaD qIDHom 'oH pong'e'.
<I>Suverye</I>Daq <I>Suverye</I>ngan HolvaD vum
&laquo;<I>Svenska Akademien</I>&raquo;.
&laquo;<I>Nobel</I>&raquo; paq qonwI' pop lunob,
chaq 'e' DaSov.
chIch pongchaj rur pongmaj.
Degh wIghaj.
wa' joqwI' wIghaj je.
'a Daq, pa' ghap le' wIghajbe'mo' juHwIjDaq maghom.
('a De'wI' qo'Daq Daq wIghaj.
[<A HREF="http://go.to/klingon/">http://go.to/klingon/</A>])

<P>jInmolmey DIche'.
<I>Suverye</I>ngan Hol jatlhwI'vaD
<I>tlhIngan Hol mu'ghom</I> wImugh 'e' wItaghpu'.
QIt wIvum 'a DaH qaStaHvIS cha' DIS wIvum.
mavumbejlI'qu'.
DaHjaj bID paqvam wImughta'.
tlhIngan Hol ghojmeH ghojwI'ma', ghojmeH ghItlhmey
DIqonlI'.
qepHommaj DIDubmeH, ghItlhvam DIchenmoH.
mu'ghompaqHom wIgherta' je.
<I>tlhIngan Hol mu'ghom</I> mu',
<I>qIb lengwI'vaD tlhIngan Hol</I> mu',
latlh mu' je DIboS. Hoch mu'vam ngaS paq.
reH paqvam naw'laH ghojwI', wIneH.
reH paqvam qenglu' 'e' wItulmo' wImachmoH 'ej wItISmoH.

<P>reH ta' Hol wIjatlh wIneH.
pab teH wIpab 'ej tlhIngan Hol qa' wIquvmoH 'e' wInID.
loS vangmeH ghobmey DIpab.
yIqarchu'! yI'utchu'! yIvaQchu'! yIHoSchu'!
quvbej Qu'vam.
wa' jaj, tlhIngan Hol jatlhwI'na' DImojta'.
jatlhlu'meH QaQ jajvam.

<P><I>'upSala</I> wIDab Hoch maH.
naDev bIlengchugh (pagh naDev DaDabchugh) maHvaD QIn
yIngeHbej.
reH mebma' DIvan.
ghotlhej 'ej tlhIngan Hol yIjatlh.
pIghojmoHqang.
maghojqang.

<P>mu'vam lujatlhlu' 'e' wIngeDmoH wIneH.
tlhIngan Hol rurnIS Hoch mu'mey.
'a tlhIngan Hol 'oHbe' Hoch mu''e'.
vaj mu' puS DIlISta'.

<UL>
 <LI><B><I>Suverye:</I></B> tera'Daq Sep 'oH <I>Suverye</I>'e'.
&laquo;<I>Sweden</I>&raquo; ghItlhlu'; DIvI' Hol lo'lu'chugh.
'a &laquo;<I>Sverige</I>&raquo; ghItlhlu';
<I>Suverye</I>ngan Hol lo'lu'chugh.
 <LI><B><I>'upSala:</I></B>
<I>Suverye</I> botlhDaq veng 'oH <I>'upSala</I>'e'.
&laquo;<I>Uppsala</I>&raquo; ghItlhlu';
<I>Suverye</I>ngan Hol lo'lu'chugh.
nIb DIvI' Hol mu'.
</UL>

</TD></TR>

<TR><TD><HR NOSHADE></TD></TR>

<TR><TD>
<H1 ALIGN=CENTER><A NAME="art2">De'wI' Quj <I>Hov leng: yo''a'</I> chovlu'</A></H1>
<P ALIGN=CENTER>qonta' pagh

<P>'ejDo' ra' neHlaw' Hoch Hov leng ngotlhwI', vaj 'eb
Dun much Qujvam: yo' naQ ra'laH QujwI'! Qap'a' Quj? HIja': Qujvam
tIvlaH <I>Hov leng</I> tIvwI', Dup Quj tIvwI' joq.

<P>Dup Quj 'oH <I>yo''a'</I>'e', 'ej latlh Dup Qujmey
rurqu'ba'. <I>Starcraft</I>, rurbogh latlh Qujmey joq DaQujta'chugh,
vaj tugh Qujvam Dayajchu'. Qujlu'taHvIS, loS ngoQmey motlh tu'lu': jo
(cha'pujqut) boSlu'; chen qachmey, Dujmey je; cham chu' Qullu'; 'ej
jagh luHIvlu' 'ej lucharghlu'. wa' qech chu' lo' Qujvam 'e' nID: beq
yaS je poQ Duj, qach je. 'ach mI' neH bIH beq'e', yaS'e' je; jo Segh
pIm neH rur. loghDaq qaSba' Quj, 'ach beQchu' che'ron. SallaHbe'
Dujmey 'ej ghIrlaHbe'; nechlaH neH. Do'Ha' wIvvam, 'ach Quj
napmoHbej. ghunmeH Qu' napmoH je.

<P>QujDaq, loS tlhach lutu'lu': yuQjIjDIvI', tlhIngan
wo', romuluS wo', <I>borgh</I> je. nargh je <I>jem HaDar</I>,
qarDaSngan, <I>bIrIyIn</I>, verengan je, 'ach potlhqu'be'.
tlhetlhtaHvIS lut, Hoch tlhach Da QujwI'. loS Qu' ghaj Hoch tlhach,
'ej rInDI' Qu'meyvam, loS latlh Qu' Qav Qujlu'. pov lut. vI'angQo',
'ach Hov leng quvmoHbej. Hoch tlhachvaD pup lut 'ay'Daj: Hoch Qan neH
DIvI'; 'urmang, batlh je qel tlhInganpu'; ngor romuluSngan petaQpu'
'ej toj 'ej nep 'ej nIH; 'ej charghtaH 'ej muvmoHchu'taH <I>borgh</I>.

<P>
Quj lulIH DIvI' Qu'mey, 'ej ngeDqu'. ngeDtaH tlhIngan Qu'mey, 'ach romuluS
Qu'mey Qujlu'taHvIS, loQ QatlhchoH, 'ej Qatlh je <I>borgh</I> Qu'mey,
Qu'mey Qav je. 'ach Qujvam ngeD law', HochHom Dup Qujmey ngeD puS 'e'
vInoH. qay'be' ghu'vam: Qujvam luje' <I>Hov leng</I> tIvwI' law' net
pIH, 'ej ghaytan latlh Dup Qujmey Qujta'be' HochHom.


<P>'IHbej Quj. beQchu' che'ron (Do'Ha'), 'ach beQbe' Dujmey, qachmey, latlh
Dochmey je. Hov leng Duj rurchu' Qujvam Duj, 'ej chu'bogh 'ejDo' puS
muchlu'. DIvI' <I>Akira</I> 'ejDo' vIparHa'qu'. qar Duj
nuH 'ej vaQ, 'ej Duj QIHlu'DI' DIng qoj meQlaw' qoj SIp nguv nIj. Do'Ha'
Dojqu'be' HochHom qachmey. 'ach Dojqu' logh SIp 'engmey: vagh Segh
lutu'lu', 'ej jaS nguv. QIt DIng 'engmey 'ej 'op SeghDaq 'ul tlheghmey
luleghlu'. 'IH. Qap je latlh Dochmey: luSpetmey, logh 'ochmey, ghopDap
tlheghmey je. loQ Huj yuQmey: tInqu' (net pIH), 'ej che'ron bIngDaq
HuSlaw'. che'ronDaq Hovmey lutu'be'lu'law', 'ach Hovmey Hop
luleghlu'. Do'Ha' moHqu' wa' wanI': jorDI' vay', Doghqu' DI: wej Dop ghaj
Hoch 'ay' beQ.


<P>
tlhoS rap Hoch tlhach Dujmey, qachmey je. tlharghDuj, HIvDuj, cha' qughDuj,
may'Duj, nuH le' Duj je ghaj Hoch tlhach. loQ pIm beq, botjan HoS je, 'ach
pImqu'be'. chuq'a' cha lughaj wa' DIvI' qughDuj, wa' romuluSngan qughDuj je,
'ej So''eghlaH 'op tlhIngan Dujmey, HochHom romuluSngan Dujmey je. tlhachmey
pImmoH je nuHmey le'. loS nuH le' ghaj Hoch tlhach nuH le' Duj, 'ej wa' nuH
le' ghaj Hoch latlh Duj. Daj nuHmey le', 'ej rut HoSghajqu', 'ach roD lo'meH
Qatlh. botjan HoS   nIHlaH romuluSngan may'Duj, 'ej tat tal'a' ghaj tlhIngan
may'Duj.


<P>
cham HoS qellu'DI', tlhoS rap DIvI', tlhIngan wo', romuluS wo' je net pIH.
qay'be'. 'ach HoSghajqu' <I>borgh</I> 'ej pImqu' 'e' vIpIH jIH. qaStaHvIS
Hov leng jIHlutmey, narghDI' <I>borgh</I> reH tlhoS qaS qugh'a'. 'ach
Qujvam Qujlu'taHvIS, latlh tlhach neH bIH. Do'Ha'qu'.

<P>
tlhInganpu' lutu'lu'mo', DaH tlhIngan Hol vIqelnIS. tlhIngan pong ghaj Hoch
tlhIngan Duj, qach je. reH &laquo;'&raquo; noplu', 'ej rut pIqaD Degh
wa'DIch ghItlhHa'lu' je: &laquo;Pe&nbsp;egh&raquo; moj
&laquo;pe''egh&raquo;. pongmey wIvmeH, roD tlhIngan Hol mu'ghomvo' cha' mu'
luwIvlu' 'ej lutay'moHlu'. Daj 'op pongmey (pe''egh), 'ej tlhaQ 'op
(ghIchnuj), 'ach Dap neH bIH HochHom'e'. tlhIngan Hol QIch chovnatlh puS
lutu'lu' je. QaQ 'op: mevDI' Duj, rut &laquo;mev&raquo; jatlh. Dogh latlh:
rut Duj wIvDI' QujwI', jatlh Duj &laquo;tlhaqwIj chu' qaD
*blupu*&raquo;. nuqjatlh?  'ach loQ tlhIngan Hol lulo'mo' ghunwI'pu' 'ej
lo'Ha'chu'be' jIbepbe' jIH.


<P>
toH! Qujvam vIchup'a'? HIja'. pov lut, 'ej Qujlu'taHvIS 'IHqu'. Dup Quj nIv
'oHbe', 'ej pImbe'mo' <I>borgh</I> jIQuchHa', 'ach qay'be'. Quj vItIv.

</TD></TR>
</TABLE>

<HR NOSHADE size=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0005.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A></TD>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo'noS QonoS]"><P><I>Qo'noS QonoS</I>juH jaH</A></TD>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A></TD>
 <TD WIDTH=175><A HREF="qq0007.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A></TD>
</TR>
</TABLE>


</BODY>
</HTML>

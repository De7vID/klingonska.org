<!DOCTYPE HTML PUBLIC "-//W3C//DTD HTML 3.2//EN">
<HTML>
<HEAD>
<TITLE>Qo'noS QonoS wa'</TITLE>
</HEAD>
<BODY BGCOLOR="#FFFFFF">

<H1 ALIGN=CENTER><A HREF="./"><IMG SRC="pics/qqtitle.gif" ALT="Qo'noS QonoS" WIDTH=620 HEIGHT=126 BORDER=0></A></H1>
<TABLE WIDTH="100%" BORDER=0>
<TR>
  <TD><H2 ALIGN=LEFT>chovnatlh wa'</H2></TD>
  <TD><H2 ALIGN=RIGHT>DIS cha'SaD, jar wa'</H2></TD>
</TR>
</TABLE>

<HR NOSHADE SIZE=5>

<TABLE CELLSPACING=20 BORDER=0 WIDTH=75% ALIGN=CENTER>

<TR><TD>
<H3 ALIGN=CENTER>mataghqa'</H3>
<P ALIGN=CENTER>qonta' 'angghal, tlhIngan Hol yejHaD che'wI'

<P><I>Qo'noS QonoS</I>Daq bIpawba'. chovnatlh wa' 'oH Dochvam'e'.
naDev DIvI' Hol Datu'be'. tlhIngan Hol DalaDlaHbe'chugh vaj Daq muj
'oHchu' Daqvam'e' 'ej bImejnIS. 'ach bIghojrup 'ej bIqeqqang 'ej
qaDmey Qatlh DanIDvIpbe' bIratlhlaH. bIQaghchugh yIjeghQo'. Hol vaj
DarurnIS. QaghmeylIj yIjey. mISlIj yIQaw'. wej Dochmey yIyajnIS neH:
DIpmey wotmey chuvmey je. 'e' yIqaw 'ej tugh bIpo'choH.

<H3 ALIGN=CENTER>ghItlhvam HIDjolev</H3>
 <UL>
  <LI><A HREF="#art1">jatlh lengwI'</A>, qonta' ghunchu'wI'
  <LI><A HREF="#art2">tlhIngan Hol wa'Hu', tlhIngan Hol wa'leS</A>, qonta' Holtej
  <LI><A HREF="#art3">tera'vo'</A>, qonta' HoD Qanqor
 </UL>

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name="art1">jatlh lengwI'</A></H1>
<P ALIGN=CENTER>qonta' ghunchu'wI'

<H2>ja'wI' yIqIH</H2>

<P>loQ jInoy. lengwI'na' jIH. pIj jIleng net Sov. reH lengqa'law'
qorDu'wIj. tuq yupma' DISuch. yoSmey HopDaq maghIQ. Dat maleng.
lenglaHbe' 'op nuv 'e' vISov. vaj yInwIj wanI'mey tIvlaHmeH
latlhpu', lengmeywIj vIDel. yInwIj 'ay' bejlaw'mo' vay', chaq
vIQuchmoH. vaj QonoSwIj yIlaD. DatIvchugh, jIbel je. DatIvbe'chugh,
DalaD 'e' yImev!

<P>rut Dal wanI' vISIQbogh. rut Dajqu'. chenmeH leng naQ, tay'nISba'
Hoch wanI'mey. vaj qaSchugh vay', vIqonrupbej. 'op wanI' vIqonQo',
'ach wanI'meyvetlh luSovnISbe'lu'. De' lI' Sovlu'DI' chaq Do'Ha'...

<H2>tagh QonoS</H2>

<P>toH. qen cha'logh <I>Las Vegas</I> vISuch. 
<I>June</I> pa' ghom vavwI' SoS tuq.
Hoch DIS maghom. Hoch DIS wanI' cher qorDu' pIm. 
wej ben <I>Ohio</I>­Daq
maghom. cha' ben <I>Texas</I>­Daq maghom. 
wa' ben <I>Indiana</I>­Daq maghom.
<I>Las Vegas</I>­Daq qaS 'e' wuq DaH cherwI', 
HochvaD qutlhlaw'mo' leng.
lugh ghaH.
qutlhbej mebpa'mey. qutlh je Soj. loQ qutlhbe' puvbogh lupwI',
'ach waghqu'be'mo' yon HochHom.

<P>roD tuq wanI'Daq jaH qorDu'wIj, yavDuj wIchIj 'e' wImaS. tIn Dujmaj
qoD 'ej tun quSmey. QongDaq mojlaH 'o' quS. nI'chugh leng, QonglaH
raQpo'pu'. pImnIS wanI'vam. Hopmo' <I>Las Vegas</I>,
puvbogh lupwI' wIlIgh
'e' wIlaj. vaj leng qutlh wISuqmeH, Duj Suy' wIra'. nulobchu' 'ej
ghaytan leng wISuqbogh qutlh law' Hoch qutlh puS. Do'Ha' Qatlhbej
leng. "<I>Delta</I>" Dujmey DIlIghmo',
"<I>Atlanta</I>" wIghoSnIS rInpa' leng. reH
"<I>Atlanta</I>"­Daq Duj tamnISlaw' Hoch.

<P>"<I>Atlanta</I>" Dabbogh jupHom vIrI'. 
not maqIHchuqpu' 'ach De'wI' QujDaq
pIj maghomchuq. qIHmeH 'eb vIjon vIneH 'ej Qochbe' ghaH. vaj
vengDajDaq SaqDI' Duj wIlIghbogh, nughom jupvam. tlhetlhqa' lengmaj
'e' wIloStaHvIS, 'uQ wISop. tlheDbeH Duj cha'DIch 'e' wIloStaHvIS,
"<I>card</I>" Quj ghaH puqloDwI' je. 
rut ngorrupmo' puqloDwI', DughnIS jup.
Qujqangmo' ghaH, vInaDqu'. puqloDwI' QuchmoHbej.

<P><I>Las Vegas</I>­Daq tay'choH tuq qorDu' law'. 
javmaH nuv maH. malaw'mo'
matay'chu'be'. motlh reHmeH tlhejchuq qorDu' puS. rut reH be'nI'wI'
cha' puqpu', puqwI' je. rut tlhej vavwI' loDnI' puqloD Qup. 'ach pIj
mob qorDu'wIj mach. wa'logh tay' Hoch jeSwI'pu'. 
<I>Wednesday</I> 'uQ
wISopmeH, Qe' wIjaH 'ej ghommeH pa' tIn wIDan. lIH'egh Hoch. ghot
law' vIghomqa'. ghot puS vIqIH. wa' nem ghomqa'ghach nabchoHlu'.
loQ cha' nem ghomqa'ghach nablu'. 
chaq "<I>Alaska</I>"­Daq qaS.


<P>pImchu' <I>Alaska Las Vegas</I> je. 
tujqu' <I>Las Vegas</I> muD 'ej QaD. wovqu'
<I>Las Vegas</I> chal 'ej Huvchu'. 
pa' maghomtaHvIS 'engmey vIleghbe'. pa'
mayIttaHvIS QaDchoH wuSmaj 'ej bIQ wItlhutlhnISbej. QaDchoHchu'mo'
puqloDwI' wuSDu' 'oy'choH. ghaH vIHaghmoHDI' bep. jatlh HImonmoHQo'!
tlhutlh neHbe'. wuSDaj ghoHlu' neHbe'. wa'logh reghchoH nujDaj. nom
tlhutlhqangchoH 'ej wuS HerghHom jeD lajchoH. Do' ru' 'oy'Daj.


<P><I>Las Vegas</I>­Daq law'bej much'a'mey. 
loQ ngajmo' poHmaj, muchmey puS
DIbej. waghqu' 'op. bIH DIbejbe'. qutlh 'op. wa' wIbej. 'op
bejlu'meH, DIlnISbe'lu'. bIH puS DIbejbej.

<P>Dat qach'a' luleghlu'. wa' qach tlhopDaq, vay cha' bIQ Duj. Doj may'
'ej wa' bIQ Duj Qaw' latlh. qaStaHvIS may'qoqvam, bej nuv law'qu'.
rInDI', law'qu'mo', tlhoS mamejlaHbe'. QIt vIHchoH ghom'a'.

<P>latlh qach tlhopDaq vaHbo' ngeb tlhuD HuDHom ngeb. SeS qul je rurlaw'
bIQ luDoqmoHbogh wovmoHwI'mey. QoQ tam wIQoylaw' 'ach nuDuQbe' much.

<P>
"<I>Circus Circus</I>" mebpa'meyDaq maQong.
pa' muchHommey lumuchlu'.
Ha'DIbaHmey ra'chu' wa' nuv. Sup loS nuv 'ej muDDaq DIng 'ej puvlaw'
SIrghvo' HuStaHvIS. cheSvel mIv je tuqtaHvIS wa' nuv, tlhaQqu' neH.
jontaH mIvDaj 'ej tlhay'mey SamlaHbe'law' DeSDu'Daj. nuHaghmoHchu'.

<P>
veng botlhDaq much Dajqu' leghlu'. wa' He DungDaq chenpu' bebHey.
taghDI' ram, bebDaq cha'choH wewwI' nguv. Qorwagh le' mojlaw' beb.
HaSta tIq Da. mabejtaHvIS, QoQ wIQoy je.

<P><I>Hilton</I>­Daq 
"<I>Star Trek: The Experience</I>" wISuchba'.
'oH vIDelbe', 'ach
vInoHqangchu':  Dunqu'!  muchna' 'ellu'pa', law' bey'. Sut luch nuH
je lu'anglu'. "<I>Quark's</I>" Qe'Daq maSop. 
pa' yIttaH tlhInganHey.
jawtaH. vaj cholDI' vIjatlh:  'IH jaj, qar'a'?  jIqIDba'. SIbI'
mubuS 'ej jatlh:  tlhIngan Hol Dajatlh'a'?  mu'tlheghmey puS wIjatlh
'ej mayajchuq 'e' luHarlaw' 'IjwI'pu'. loQ qar. QaQqu' tlhInganHey
QIch 'ach mu' puS Sovlaw'. mu'tlhegh HIDjolev lo'law'.

<P><I>Las Vegas</I>­Daq SuDlu'ba'. loQ jISuD jIH, 
'ach Huch law' vIlonbe'.
"<I>nickel</I>" janDaq neH jIQuj. 
Huch vIlojmoHmeH, nI'nISmo' poH, Quj ram
neH 'oH 'e' vIwuq. rInpu'DI' wa' rep, wa' DeQ neH vInobpu'.

<P>nI'qu' juH wIcheghmeH leng. cha'maH cha' vatlh rep <I>Las
Vegas</I>­vo' matlheD. "<I>Atlanta</I>"­Daq mayevnISqa'. vagh vatlh
rep pa' wIpaw. qaStaHvIS loS rep maloSnIS. ravDaq Qong puqloDwI'.
Qong je be'nalwI' 'e' nID. jIba' 'ej jIloS neH. jIDoy'bej 'ach
jIQonglaHbe'. juH jIHtaH vIneHqu' neH. Do' malengtaHvIS qaS wanI'
ramqu'. qetlh leng. nI' neH.

<P>be'nalwI' SoS juHDaq DujwIj vIverghta'. DunqluQ juHvetlh wIpaw.
ja'chuqtaHvIS be'nalwI' SoSDaj je jIDum. tugh jIDoy'be'choH. 'uQHom
wISoppu'DI' juHmaj wIghoS. choS juHna'majDaq maHtaH. vaj rIn leng
'ej taghqa' yIn motlh.

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name="art2">tlhIngan Hol wa'Hu', tlhIngan Hol wa'leS</A></H1>
<P ALIGN=CENTER>qonta' Holtej

<P>yIn tlhIngan Hol. Holvam wIjatlhtaHvIS, not Hegh. ghommajmo'
yInmo' tlhIngan Hol, wIHemnIS! po'bej ghommaj jatlhwI'pu'. jupma'
mojbejta' matlh. Hol wIyajchoHmeH 'ej wIghojmeH nuQaHqangbej. Dun
ghu'vam: maHvaD Dun, 'ej HolmajvaD Dun.


<P>wIHemnIS, 'ach maDughnIS. po'bej ghommaj jatlhwI'pu', 'ach
law'be'. pIjHa' jatlhwI' chu' DImuvmoH. tlhoS not jatlhwI' po'bej
moj. choHbe'chugh ghu'vam, not SachlaH tlhIngan Hol jatlhwI' nugh.
'ej not Sachchugh, nupbej. chaq SIbI' nupbe', chaq QIt nup, 'ach
nupbej.


<P>chay' ghu'vam wIDublaH?

<P>tlhIngan Hol ghojwI' DIqelDI', vagh patlh tu'lu' 'e' vInoH. patlh
wa'DIch vIDel. chaq <I>tlhIngan Hol mu'ghom</I> luje'pu' (pagh,
noblu'), 'ach wej lulaDchu'. tlhIngan Hol lulo'chugh, lulo'Ha'bej.
ghaytan SaHbe' je. tlhIngan Hol lulo'bogh Hoch <I>Hov leng</I>
qonwI''e' Del patlhvam. tlhIngan Hol luSovchu' luneHbe'. SaHchugh,
chaq patlh cha'DIch luchav. patlh cha' lupawDI', law'logh
<I>tlhIngan Hol mu'ghom</I> lulaD. mu'tlhegh puS qon 'e' lunID. chaq
DIvI' Hol ghItlh mugh 'e' lunID. chaq [<I>David Barron</I>] ghojmeH
pat lulo'choH ('ej chaq lurIn). patlh wejDIch luchavDI', QummeH
tlhIngan Hol lulo'laH. 'op tlhIngan Hol mu'tay' qaw. ghaytan
&lt;tlhIngan Hol yejHaD&gt; lumuvta'. chaq jabbI'IDghom lumuvta' je.
veb patlh loS luchavbogh jatlhwI' po'. qaStaHvIS DIS law' tlhIngan
Hol lulaD 'ej luqon 'ej lujatlh. <I>qIb lengwI'vaD tlhIngan Hol</I>
lulaDchu'. ja'chuqDI' jatlhwI' po', mu'ghom pab joq lo'nISbe'.

<P>letlh rur patlhmeyvam. ngeDmo' patlh wa'DIch SIchmeH mIw,
patlhvetlh luchav ghot law'. letlh lutoStaHvIS, QatlhchoH patlh veb
SIchmeH mIw. Qatlhmo' toSmeH mIw, moghchoHlaH ghojwI'.
moghchoHchugh, patlh veb SIchpa' jeghlaH. Hamletvo' mu'tlhegh
vIngIp: waQlaw' ghu'vam. letlhvam toStaHvIS ghojwI', DIQaHmeH mIw
wIchennISmoH.

<P>ghaytan SaHbe'mo' patlh wa'DIch jatlhwI'qoqpu', letlh toSmeH
chay' DIQaH? ghojmoHmeH pat nap wIchennISmoH. <I>Hov leng</I>
tIvqu'mo' tlhIngan Hol lutu'. tlhInganpu' DataHvIS tlhIngan Hol
jatlhlaw' neH. mIwvam wIngeDnISmoH. ghojmoHmeH pat chennISmoH
Qujchaj yajbogh vay''e'. napqu'nIS patvam. qaDqu'chugh patvam,
ghaytanHa' DISIgh.

<P>patlh cha' SIchDI' vay', letlh luSaltaH chay' 'e' wIchav?
ghojmoHbogh paq chennISmoHlu'! taghwI'vaD ngeDlaH paqvam, 'ej
ghojtaHvIS qaDchoHlaH. 'ach yapbe' wa' paq. latlh ghojmeH pat
wIchenmoHlaH. qeqmeH paq. laDmeH paq (wa' chovnatlh 'oH
QonoSvam'e'). puvchoH Duj rur Holvam; Do yap wIchavbe'chugh, not
mabavbe'choH, 'ej yuQDaq wIngeQbej. DaH wIchungbe'; wIqugh neH.
machungchoHbe', Do yap wIchavbe' 'ej wIghIrchoH.

<P>patlh wej luSIchDI' ghojwI', patlh loSDaq Sal chay' 'e' wIchav?
DaH wa' nab neH wIghaj: taghwI'vaD pab ghojmoHwI' gheS ghuv. nabvam
neH wIwuvlaHbe'. not SachlaH ghommaj. chaq QonoSvamvaD ghItlhmey
ghaqlaH chaH. ghItlhmeyDaj DIlchoHlaHchugh &lt;tlhIngan Hol
yejHaD&gt;, ghaytan ghaqbej. (ghItlhmeyDaj DIlughnISmoHbej,
qar'a'?). latlh qechmey vaQ wIchennISmoH je.

<P>vaj, jatlhwI' po': tlhIHvaD jIjatlhba'. wIpIlnISchoH! Holvam
wItaHmoH wIneHchugh, mavangnIS!

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name="art3">tera'vo'</A></H1>
<P ALIGN=CENTER>qonta' HoD Qanqor

<P>qen tera' malja'vaD Qu' chu' vIlaj. chu' malja'vam 'ej mach, 'ach
QIt SachbejtaH. taH'a' malja' wej 'e' vISovchu' 'ach 'e' vIpIH.
valqu' pa' vumbogh nuvpu' 'ej po'qu'law'. pa' jIvumtaH 'e' vItIv.

<P>tera'ngan malja'Daq vumDI' tlhIngan, rut QatlhlaHba' ghu'. pImbej
Human tIgh tlhIngan tIgh je. nIteb pa' tlhIngan jIHmo', reH Doch
law' vIghojnIS. Quj Huj'e' luQujtaHbogh Humanpu' 'oH wa' tIgh'e'
vIghojnISpu'bogh. vIDel.

<P>raS tIn yorDaq Qujlu'. SuDchu' yor 'ej 'oHDaq wa'maH jav
naghHeymey tu'lu'. moQna' bIH 'ej letqu'. nuq bIH? jISovchu'be'taH
jIH. chaq DoS bIH. chaq ngoQmey. chaq tu'HomI'raH neH. lujaDlu'chugh
nuH vaQ bIHlaHbej 'ach Do'Ha' reH raS yorDaq ratlh. jaS nguv moQmey
'ej Hoch ghorDaq mI' tu'lu'. vaj nagh wa'DIchDaq mI' wa' tu'lu', 'ej
mI' cha' ghaj vebwI'. wa'maH vagh cha' QavwI'. le' wa' moQ; mI'
ghajbe'. chISchu' 'oH. ghaytan pagh 'oH mI'Daj'e'.

<P>jav tu'lumHey ngaS raS yor HeHmey. tu'lumHeyvamDaq ghoSchugh
vIHbogh moQ, yorvo' tu'lumDaq pumlaH. 'ej 'e' luqaSmoH 'e' lunID
QujwI'pu'. nagh vIHmoHmeH naQ lo'lu'. chISwI' le' mupmeH naQ lo'
QujwI', ghIq latlh mup chISwI', 'ej po'chugh ghaH 'ej Do'chugh,
tu'lumDaq pum latlh. 'ach pumchugh chISwI', qab. chISwI' mupmeH neH
naQ lo'lu'; jagh QujwI' qIplu' net chaw'be'.

<P>raS taQDaq Qujmey pIm Qujlu'. rurchuqlaw' Hoch 'ach loQ pIm
chutmey lupabnISlu'. motlh malja'wIjDaq wa' Quj wImaS. QujvamvaD
mI'mey mach ghajbogh moQmey'e' pummoH wa' QujwI' 'ej mI'mey tIn
ghajbogh bIH'e' pummoH latlh. QujvamvaD le' nagh chorgh. qIj 'oH.
machbe' 'ej tInbe' mI'Daj. Hoch naghDaj pummoHta'DI' QujwI', qIjwI'
pummoH 'e' nIDlaH ghaH. 'ach nIDpa', wa' tu'lum ngu'nIS 'ej
tu'lumvetlhDaq pumnIS qIjwI'. qaSchugh, Qap. 'ach tu'lum pImDaq
pumchugh qIjwI', luj ghaH. pumbe'chugh neH, taH Quj. qIjwI'
pummoHchugh QujwI' pumpu'pa' Hoch moQmeyDaj, luj ghaH. pumDI'
qIjwI', rIn Quj.

<P>Quj taghmeH, yor DopDaq mI'mey ghajbogh naghmey'e' lughommoHlu'.
wej HeH ghajbogh jan'e' lo'lu'. nIteb yor Dop latlhDaq chISwI'
lanlu'. naghmey ghomHa'meH chISwI' bach QujwI' wa'DIch. pumchugh
vay', bachqa' ghaH, 'ej mI'mey mach mI'mey tIn joq wIv. pumchugh
pagh, bach latlh; pumDI' nagh wa'DIch, wIv QujwI'vetlh 'ej bachqa'.
taHtaHvIS Quj bachqa' moQDaj pummoHbogh QujwI''e', 'ach pumchugh
pagh pagh pumchugh jaghDaj moQ, bachchoH latlh. chISwI' pummoHDI'
vay', qay'. qaSnIS nuq? chut wIyajchu'be' 'ej maQoch.

<P>QapmeH po'nISbejlu', vaj Dalchu'be' Qujvam. 'ach 'oy'moHbe'.
tlhInganvaD motlhbe' Quj, 'ach vIparHa'choHlaw'taH. vIHaDtaH.


</TD></TR>
</TABLE>


<HR NOSHADE SIZE=5>


<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175></TD>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo'noS QonoS]"><P><I>Qo'noS QonoS</I>juH jaH</A></TD>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A></TD>
 <TD WIDTH=175><A HREF="qq0002.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A></TD>
</TR>
</TABLE>


</BODY>
</HTML>

<!DOCTYPE HTML PUBLIC "-//W3C//DTD HTML 3.2//EN">
<HTML>
<HEAD>
<TITLE>Qo'noS QonoS vagh</TITLE>
</HEAD>
<BODY BGCOLOR="#FFFFFF">
<!--

2006-07-28: changed external links are dead, now points to pages on internet
archive instead

-->

<H1 ALIGN=CENTER><A HREF="./"><IMG SRC="pics/qqtitle.gif" ALT="Qo'noS QonoS" WIDTH=620 HEIGHT=126 BORDER=0></A></H1>
<TABLE WIDTH="100%" BORDER=0>
<TR>
  <TD><H2 ALIGN=LEFT>chovnatlh vagh</H2></TD>
  <TD><H2 ALIGN=RIGHT>DIS cha'SaD, jar vagh</H2></TD>
</TR>
</TABLE>

<HR NOSHADE SIZE=5>

<TABLE CELLSPACING=20 BORDER=0 WIDTH=75% ALIGN=CENTER>

<TR><TD>
<H3 ALIGN=CENTER>ghItlhvam HIDjolev</H3>
 <UL>
  <LI><A HREF="#art1">tera'vo'</A>, qonta' HoD Qanqor
  <LI><A HREF="#art2">Quj QIp peghHey</A>, qonta' charghwI'
  <LI><A HREF="#art3">De'wI' Quj chu': <I>Klingon Academy</I></A> qonta' De'vID
 </UL>

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name="art1">tera'vo'</A></H1>
<P ALIGN=CENTER>qonta' HoD Qanqor

<P>tera' woQ vIyajchu'be'.  tlhIngan woQ rurbe'.  wo' lughaj tlhIngan
'ej che'chu'wI'na' ghaHtaHneS voDleH'e'.  pIj ta'vaD vang Qang, 'ach
che'bej voDleH.  vaj'a' nIvqu' ghaH ta''e' net Har, 'ej lutoy' 'ej
lulob Hoch.  HolDaj wIjatlh je'; choHDI' ta' choH tlhIngan Hol.  wo'
ghaHqu' voDleH'e'.  rut woQDaj qaDlu' 'ach qubqu' wanI'vam.  motlh nap
ghu'.


<P>tera'Daq pImbej.  wa' DevwI' tu'lu'be'. qum pIm ghaj Hoch puH.  'ej
pIj napHa' qumvam.  puH vIDabbogh qum napHa' law' qum bo'oghlaHbogh
napHa' puS.  qum ghaj Hoch veng, qum ghaj Hoch mIch, qum ghaj Hoch
Sep, qum ghaj puH naQ.  vaghmaH Sep tu'lu'.  motlh wej 'ay' ghaj qum.
chut chenmoHwI'pu' ngaS 'ay' wa'DIch; DevwI' yejDaj je ngaS 'ay'
cha'DIch; noHwI'pu' ngaS 'ay' wejDIch.  cha' juH Dab chut
chenmoHwI'pu'.  'op vengDaq, DevwI' puS chaH DevwI''e'.  rap 'ay'mey
woQ; chut chenmoHwI'pu' che'be' DevwI'qoq, noHwI'pu' che'be' chut
chenmoHwI'pu'.  ghu'vam naQ boyajchu'chugh vaj Suvalqu'!


<P>'ej ru' HochHom nuvpu'!  yIntaHvIS toy' noHwI'pu', 'ach ru'
latlhpu'.  Sar poHchajmey.  qaStaHvIS loS tera' DIS Dev puH naQ
DevwI''a'.  rut toy'qa', 'ach wa'logh neH; qaSpu'DI' chorgh DIS rIn
che'taHghachDaj 'ej SughHa'lu' net poQchu'.  'ej chay' DevwI' veb
wIvlu'? 'e' boHarlaHbe'.  wIvlaH Hoch rewbe'!  'ach jIqarchu'be'.
nuv le' ghom luwIv rewbe'mey, 'ej 'ampaS'a'Daq ghom le' lungeH.
chay' DevwI' luwIvnIS 'e' lughojnISlaw' nuvpu'vam le'.  'ach reH
DevwI' chu''e' luneHbogh rewbe'mey wIv ghom'e'.


<P>pIj lopno'mey chenmoHmeH muvchuq rewbe'mey law'.  lopno'meyvam
vIyajbe'chu'pu'.  woQ neH loplu' qatlh net neH?  'ej chay' loplu'?
woQvaD HIq tlhutlh'a' vay?  woQvaD 'oy' SIQqang'a' Humanpu'?  Hujqu'.
'ach qaSlaw' lopno'meyvam.  tInqu' cha''e' 'ej machwI'pu' puS tu'lu'
je.  "lopno'mey wejDIch" luponglu', 'ach QIp pongvam; lopno'mey
tu'lu'bogh law' law' wej law' puS!


<P>toH, reH lopno' tIv HoD Qanqor net Sov, vaj wa' tera'ngan woQ
lopno' vIjeS vIneH 'e' vIwuQ rIntaH. tera'ngan jup vIghaj,
<I>Eli</I> pong'egh ghaH. SepmajvaD lopno' wejDIch DevwI' ghaH
<I>Eli</I>'e'. lopno' wejDIchvam pong 'oH <I>"Libertarian"</I>'e';
&lt;&lt;tlhab muSHa'wI''pu'&gt;&gt; Hechlaw'. qen qep'a'vaD ghompu'
tlhab muSHa'wI'pu' 'ej jIjeS 'e' mutlhobpu' <I>Eli</I>. SIbI'
jIlajba'.

<P>jIpawDI' jImerlu'.  lopno' rurbe' qep'a'vam.  'IwHIq tu'lu'be'.
pagh!  qaSpa' 'uQ rep HIq tu'lu'be'chu'.  'ej pagh 'oy'naQ nuHna'
joq vIlegh.  Suv pagh, paw' pagh.  lopno' 'oH wanI'vam'e'?  lop
pagh!  jImISchu'.


<P>toH, lopbe'chugh Hoch, vaj nuq luta'?  SoQmey 'Ij.  SoQ law' much
jatlhwI'pu' le'.  taghDI' SoQmey Dal 'e' vItu'.  'ach tugh DajchoH.
tlhab luja'chuqba' chaH.  nuq 'oH 'ej chay' chavlu'.  nuvvampu'vaD
potlhqu' tlhab.  tlhabmeH tlhIngan, nuH vaQ neH poQ.  'ach nuHmey
voqbe'law' tera'nganpu'.  chaHvaD mu'mey potlh law' nuHmey potlh
puS.  tera'Daq jatlhlu':  ghItlhwI' HoS law' 'etlh HoS puS.  ghobe',
vIyajbe' je.  'ach lujatlhbej chaH 'ej luHarlaw' chaH.  'etlh'e' vImaS
jIH.  'ach tlhab chavmeH 'etlh lo'qangbe'lu'chugh, chay' chavlu'?
'ej chay' tlhablaH vay' tInDI' 'ej nabHa'DI' qum?  'e' vIbuStaH 'ej
jI'Ij.  Hoch vIyajchu'be' 'ach qum machchoHmoHchu' luneHbej.  'ej
qumchaj vInuDDI' jIQochbe'.  QIpbe' Hoch tera'nganpu'.


<P>qaStaHvIS pem naQ taH qep'a'.  jatlh muchwI'pu' law'.  qaStaHvIS cha'
repHey lopno' chutmey choHmeH ghoH Hoch.  wa' chut vIchoHmoHta' jIH!  poQ
wa' chutHey chu' muchlu'pu'bogh: qaSDI' Hoch DIS cha'DIch qep'a'vaD ghomnIS
lopno'.  'ach choH vIchup: mu' &lt;&lt;cha'DIch&gt;&gt; yIteq.  Hoch DIS
qep'a' yIpoQ.  'ej choHwIj lulajta' tlhab muSHa'wI'pu'.  jIbel.


<P>qaStaHvIS megh SoQ much be', 'ach vIQoypu'be'-- loQ jIDum.  qaStaHvIS 'uQ
SoQ much loD 'ej vI'Ijchu'.  tagha' much bomwI'pu'.  loS tu'lu' 'ej po'qu'.
nIteb bom; qat pagh.  mupIlmoH QoQchaj.  tlhaQ bommeychaj.  tay'chu'
tlheghmey bombogh.  tlhIngan Hol yejHaD qep'a' vebHa' boqaw'a'?
&lt;&lt;taHjaj wo'&gt;&gt; bompu' loS tlhInganpu', tera'ngan QoQ Segh le'
lo'taHvIS 'e' boqaw'a'?  QoQ Seghvetlh rap lo'pu' bomwI'pu'vam.  Doj chaH
'ej vItIvqu'.


<P>rInDI' qep'a'vam, tachDaq maghomqa' 'op.  matlhutlh.  mabom.  majaw.
<STRONG>DaH</STRONG> malop 'e' vIQub.  lopno'na' rurbe' lopno'vam.  'ach
tIvqu'law' Hoch.  wej Humanpu' vIyajchu'.


</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A NAME="art2">Quj QIp peghHey</A></H1>
<P ALIGN=CENTER>qonta' charghwI'

<P>De'wI' Quj DaQujbe'nIS 'e' DaSov, QonoS vebHa' DalaDchugh.
qaghuHmoHta'.


<P>Do'Ha' qeSwIj vIlo'be'. peghHey vIghoj 'ej vItob vIneH.  QujvamvaD
&lt;&lt;mol'a' weHwI' cha'&gt;&gt; ponglu'. Qujvam Dab be'qoq
'IHqu'. be'vamvaD lara' ponglu'. lara' Sut ngabmoHlaw' peghHeyvam.


<P>wej peghvam vIchu'ta'. Qatlh. qatlh Qatlh?

<P>pegh vItaghmeH patlh wejDIch vItaghnIS. Do'Ha' not patlh
cha'DIch vIjuSta'. pa' qay'qu' bIQDujHom. vISeHlaHchu'be'.
Daq vIghoSnIsbogh vISovbe' 'ej reH lara' HoHlu'. jImoghlI'.

<P>patlh wejDIchDaq vIpawDI' vaghlogh tlhe''eghnISmoHchu'
lara'. qay'be'.

<P>ghIq chorghlogh beH'a' baHnIS lara'. chaq qay'. wej nIch
yap vISamta'. loSlogh beH'a' baHchugh lara' chImchoH
beH'a'. latlh nIch vISamnISba'.

<P>ghIq wejlogh SupnIS lara'. qay'be'.

<P>ghIq Quj Qorwagh vItInnISmoHchu' 'ej vImachnISmoHchu'.
qay'be' 'ach loQ ghIlob ghew rurchoH ghu'vam. potlh'a'
ngoQvam? jISIvchoH.

<P>ghIq loSlogh puHvo' bIQDaq SupnIS lara'. SupDI' bIQ 'elpa'
qamDu'Daj bIQ 'elnIS ghopDu'Daj 'ej SuptaHvIS lara', <I>*Ins*</I> vI'uynIS.

<P>ghIq <I>*Alt* *Tab*</I> je vI'uchtaHvIS <I>"scary"</I> vIqonnIS.

<P>ghIq tlhoy' ngeQnIS lara'.

<P>ghIq ngab lara' Sut 'e' lay' peghHey. teH'a'? jISovbe' 'ej
loQ jISaHbe'choH. poH 'Iq poQ Qu'vam 'ej ngoQvam ram
law' latlh ram puS.

<P>pItlh

</TD></TR>
<TR><TD><HR NOSHADE></TD></TR>
<TR><TD>

<H1 ALIGN=CENTER><A name=art3>De'wI' Quj chu':
    <I>Klingon Academy</I></A></H1>
<P ALIGN=CENTER>qonta' De'vID

<P><I>ngab romuluSngan Duj 'e' bej tlhIngan HoD Qup.<BR>
"noch HoS yIghur!" ra' ghaH.<BR>
"pIvghor QIHlu'qu'.  HoS yap wIghajbe'!" jang ya.<BR>
"botjan chu'Ha'!  yIntagh, yap neH!" jach HoD.<BR>
"qaH!  'ach Qobqu'--" morghchoH ya 'ach qaghqu' HoD.<BR>
"choQoychu'pu'.  Qapchu' noch vIneH!  baHbeH, DaH!"<BR>
"lu'!"<BR>
</I>

<P><I>loS tlhInganpu'.<BR>
pay' loQ DochHey cha' wIy.<BR>
</I>

<P><I>"poSDaq, cha'SaD qelI'qam!" ja' ya.<BR>
"nom tlhe'qu'!  qara'DI', cha..." ghopDaj pep HoD.</I>

<P><I>"baH!"<BR>
botjan chu'meH So'Ha' romuluSngan.<BR>
'a... narghpu' 'eb.</I>

<P>'ejDo' Dara' 'e' Datul'a'?

<P>chaq 'entepray' meHDaq HoD DaDachugh, ta'mey DachavlaHbogh DaSIv.

<P>pagh, tlhIngan toQDuj DapuvmoHtaHvIS, DujlIj DaSo'Ha' 'ej 'entepray'
SomDaq Dayov DaneH.  pagh, jIH'a'lut may'mey DaqaSmoHqa' 'ej
jaS DaqaSmoH.

<P>vaj, <I>Klingon Academy</I> DaQujnIS!

<P>qaSpa' <I>Star Trek VI: The Undiscovered Country</I>
wanI'mey, DIvI' jeymeH SuvwI'pu' ghojmoHmeH, tlhIngan Hubbeq 'ampaS le'qu'
cher chang Sa' (<I>General Chang</I>).  QujvamvaD,
tlhIngan SuvwI' Qup DaDa, torleq (<I>Torlek</I>)
Daponglu'.  tlhIngan wo' romuluS wo' je jojDaq veH HubtaHvIS DujlIj, HoDlI'
rIQqu'moHlu' 'ej pay' Duj Dara'.  romuluSngan DaQaw' 'ej bortaS
Dajabchu'mo', 'ampaSvaD DunaDqu' HoDlI'.

<P>DughojmoHtaHmo' chang, tlhIngan wo' toy'bogh HoD DamojlI'.
Duj Dara'taHvIS, loghDaq Hoch lurgh DaghoSlaH.
loghDaq che'ron Sar lutu'lu', 'ej bISuvtaHvIS chaq Sum
Hov, yuQ, SIp yuQ'a', ghopDap tlhegh,
luSpet ghap.  rurbe'chuq che'ronmey 'ej jaS DuqaD Hoch che'ron.
luSpet yIqel: QapHa'chugh DujlIj jonta', Qobqu' tlham!


<!-- [For Mark: Is ghopDap tlhegh good for "asteroid belt"?] -->

<P>Qujvam DaQujmeH cha' mIw tu'lu': nIteb (<I>single
player</I>) nItebHa' (<I>multi-player</I>) je.

<P>nIteb DaQujchugh, vaychuq cha' tlhIngan tlhachmey 'e' Del lut DajeSbogh.
lutvam ja' HutmaH tup jIH ta.  chang Sa' Daqa' <I>Christopher
Plummer</I>, ghorqan Qang Daqa' <I>David Warner</I>,
'ej <I>Sulu</I> HoD Da <I>George
Takei</I> je.  tlhIngan SuvwI' torleq Damoj 'ej wejmaH Qu' DacharghnIS.
bIvangmo' tlhIngan wo' San DachoH.

<!-- [For Mark: Is Sulu okay as tlhIngan Hol?] == Why? -->

<P>nItebHa' SuQujlaH SoH juppu'lI' je.  tlhIngan tlhIHnISbe', vaj latlh
Dujmey bowIvlaH.  yuQjIjDIvI', romuluSngan, <I>Tholian</I>, <I>Gorn</I>, <I>Sha'kurian</I> Dujmey boSeHlaHbej je.  nItebHa' QujlaH wa'maH
cha' jeSwI'pu'.

<P>may' Duj Quj DaQujchugh, qoj <I>Hov leng</I> DatIvchugh,
vaj Qujvam DaparHa'bejqu'.

<P>Qujvam DawaHmeH QujHom DaSuqlaH.  SIbI' <A
HREF="http://web.archive.org/web/20020601110324/http://www.interplay.com/klingon/game_downloads.html">http://www.interplay.com/klingon/game_downloads.html</A>
yIghoS!

<P>De' latlh DaSovmeH <A
HREF="http://web.archive.org/web/20020201174019/www.interplay.com/klingon/">http://www.interplay.com/klingon/</A>
yISuch!

</TD></TR>
</TABLE>

<HR NOSHADE SIZE=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0004.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A></TD>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo'noS QonoS]"><P><I>Qo'noS QonoS</I>juH jaH</A></TD>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A></TD>
 <TD WIDTH=175><A HREF="qq0006.html"><IMG
   WIDTH=175 HEIGHT=56 BORDER=0 SRC="pics/duv.gif"
   ALT="[Duv]"></A></TD>
</TR>
</TABLE>


</BODY>
</HTML>

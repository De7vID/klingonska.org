<!DOCTYPE HTML PUBLIC "-//W3C//DTD HTML 3.2//EN">
<HTML>
<HEAD>
<TITLE>chovnatlh chorgh &ndash; Qo'noS QonoS &ndash; Klingonska Akademien</TITLE>
<link rel="stylesheet" type="text/css" href="../includes/page.css" />
<link rel="stylesheet" type="text/css" href="../includes/pagestats.css" />
</HEAD>
<BODY bgcolor="#FFFFFF">


<div id="head">
<!-- begin:status -->
<div id="pagestats">
  <span id="crumbs">
    <a href="http://klingonska.org/">Home</a> &gt;
    <a href="http://klingonska.org/qq/">Qo&rsquo;noS QonoS</a> &gt;
    <a href="http://klingonska.org/qq/qq0008.html">chovnatlh chorgh</a>
  </span>
  <span id="pubdate">
    Updated <time pubdate datetime="2006-07-28">July 28, 2006</time>
  </span>
</div>
<!-- end:status -->

<H1 align=center><A HREF="./"><img src="pics/qqtitle.gif" alt="Qo'noS QonoS" WIDTH=620 HEIGHT=126 BORDER=0></A></H1>
</div>

<TABLE width="100%" border=0>
<TR>
  <TD><H2 align=left>chovnatlh chorgh</H2></TD>
  <TD><H2 align=right>DIS cha'SaD, jar chorgh</H2></TD>
</TR>
</TABLE>

<HR NOSHADE size=5>

<TABLE cellspacing=20 border=0 WIDTH=75% ALIGN=CENTER>

<TR><TD>
<H3 align=center>ghItlhvam HIDjolev</H3>
 <UL>
  <LI><A HREF="#art1">vuDwIj: <I>Harry Potter</I> paqmey</A>, qonta' Seqram
  <LI><A HREF="#comic">rIntaH qep'a' SochDIch</A>, qonta' ghunchu'wI'
 </UL>
</TD></TR>

<TR><TD><HR NOSHADE></TD></TR>

<TR><TD>

<H1 ALIGN=CENTER><A NAME="art1">vuDwIj: <I>Harry Potter</I> paqmey</A></H1>

<P ALIGN=CENTER>qonta' Seqram</P>

<P>qen, nargh paq chu': <I>Harry Potter and the Goblet
of Fire</I> (<I>Harry Potter qul HIvje' je</I>).  wanI'vam maqqu' paq
ngevwI': qaStaHvIS poH ngaj, paqvetlh noy law' Hoch noy puS net
noHlaw'!

<P>wej paqmey tlha' <I>qul HIvje'</I>: <I>Harry
Potter</I> paq loSDIch 'oH.  wen, paq wa'DIch vIje', 'ach wej
vIlaDpu'. (lalDanchajmo', paq lunaDHa'choHpu' 'op nuv.  vaj jIQub: paq
luparchugh chaH, ghaytan 'oH vIparHa' jIH!)  paq loSDIch
lunoymoHtaHvIS paq Suy (HIja', qaSDI' paq ngevchoHmeH jaj'e'), paq
wa'DIch vIlaD jIH.  nom vIlaD, 'ej ghIq latlh paqmey vIje' je 'ej Hoch
vIlaD.  DaH Hoch vIlaDpu', vaj vuDwIj vInobrup.

<P><I>Harry Potter</I> lut luqel paq.  loDHom ghaH, 'ej
Heghpu' vavDaj SoSDaj je.  SoSDaj loDnI', be'nalDaj je juHDaq yIn.
'ach lutna'Daj Sovbe':  loDHom le' ghaH.  HoSghaj, 'ej wIch Segh 'oH
SeghDaj'e'. rurbogh wIch Hutlhlaw' tlhIngan lurDech, vaj Qatlh QIjmeH
Qu'.

<P>qo' Delbogh lutDaq, cha' qo'mey tu'lu': qo'maj rur
wa'.  motlh Hoch, 'ej Qu'chaj ta'taH Humanpu' motlh.  'a latlh qo'
luSovbe' motlhwI'. le'wI'pu' tu'lu'; HoSghajwI'pu'.  wIch chaH 'e'
luHar motlhwI', 'ach le'wI' vIt 'oH motlhwI' wIch'e'.  DIvI' Hol
lo'lu'taHvIS chaH DelmeH mu' &laquo;<I>wizards</I>&raquo;
&laquo;<I>witches</I>&raquo; lulo'lu'.  'ej qo'vam 'oH <I>Harry
Potter</I> mung'e'.  qo'vamDaq, noy ghaH! 'ach tlhojbe', motlhwI'pu'
juH Dabmo'.  'a tugh, ghaH tu' qo'na'Daj...

<P>puqpu'vaD paqmeyvam qonta' qonwI'chaj,
<I>J.&nbsp;K.&nbsp;Rowling</I>.  tlhoy nap bIH, chaq 'e' luHar
nenwI'pu', 'ach jIDISnIS: vItIvbej jIH.  HIja', rut pujlaw' lut.  rut
QIplaw' nuvpu' (Qu'chaj ta'chu' lunIDchugh, qatlh Qaghvam Qaghvetlh
ghap luQagh?).  'a Duy'meyvam vIqImHa'qang, puq paq 'oHmo'.  vItIvmeH
meq chaq vISov: Daj qo''e' chenmoHbogh qonwI'.  'oH vIlegh 'ej vInuD
'e' vItIv ('ej leghlu' 'ej nuDlu' net tIvlaw').

<P>paq veb qon 'e' nabba' qonwI', 'ej 'oH vIlaD
vIneHbej. 'ItlhchoHtaH qonwI' laH.  paq wa'DIch nap law', paq Qav nap
puS. 'ItlhchoHtaH lut nuvpu', lut qo' je.  jIchID: paq cha'DIch qab
law' Hoch qab puS (vaj 'ItlhchoHtaHvIS laH, chaq Dublu'be' paq), 'ach
QaQ vebbogh paqmey.

<P>toH, vuDwIj'e':  paq vItIv'a'?  HISlaH.  puq lut
rur'a'?  HISlaH, 'ej ngoDvam yajnIS laDbogh nenwI'.  tlhIngan lut
rur'a'?  loQ. mIghwI' tu'lu', 'ej ghobnIS <I>Harry</I> jupDaj je. 'ach
tlhIngan veS rurbe'law' veSvam.  qay'be'; lut 'ej lut qo' vItIv, 'ej
chaq botIv tlhIH je.

</TD></TR>

<TR><TD><HR NOSHADE></TD></TR>

<TR><TD>
<H1 ALIGN=CENTER><A NAME="art2">rIntaH qep'a' SochDIch</A></H1>
<P ALIGN=CENTER>qonta' ghunchu'wI'

<P>reH leng qorDu'wIj net Sov.  lengwI'na' maH.  vaj
leng'a' vIDel.

<P>qep'a' wIghoSmeH, He Qatlh wInab. ghombogh tuq
wISuchmeH, Ohio-Daq juHmajvo' majaH.  ghIQ West Virginia Dabbogh jup
wISuch.  taghpa' qep'a', qaStaHvIS wej jaj Washington DC-Daq wIghIQ.
DC-vo' qep'a' wIghoStaHvIS, be'nalwI' jup wISuch.  numImmoHmo' jupvam,
mapaSchoH. tagha' qep'a' 'uQ'a'Daq mapaw.

<P>Hujlaw' 'uQ Soj.  tlhorgh 'ej char 'ej tlher.  loQ
Soj par puqloDwI' 'ach tIr ghomey parHa'bej.  gho puS tlhap ghaH 'ej
pol.

<P>mapaSmo', maSoptaHvIS wa' raS Dan jIH qorDu'wIj je
neH.  vaj maja'chuq jIH latlhpu' je, jIQamnIS 'ej jIyItnIS.  juppu'
ngo' vIrI' 'ej jeSwI'pu' chu' vIqIH.  Dach 'op juppu' vIpIHpu'bogh.
puSlaw'mo' SaHwI'pu' jIbItchoH, 'ach pawbej latlhpu' 'ej
mapuSqu'be'choH.

<P>Hol patlh Deghmey 'ang 'angghal.  'IHqu'!  chenmeH
Degh'a', muvchuq wej 'ay' nIb.  nIbchu'be' -&nbsp;Doq wa', chIS latlh,
'ej SuD QavwI'. qetlhbe' Hoch 'ay', 'ach tay'taHvIS, tlhIngan wo'
Deghrur. Deghmeyvam je'laH pagh.  lubajqu'nISlu'.  nuv tlhIngan Hol
laH'e' tobpu'DI' chovwI', Degh tuQlaH nuvvetlh.

<P>yIHmey ngeb, yIvbeHmey chIS, mep HIvje'mey nguv je
DIHev.  yIvbeHDaq mu'tlhegh ghItlhlu':  yIH luHoHlu'meH QaQ Hoch jaj.
'etDaq pe'vIl yIH 'uchchu'taHbogh ghop cha'lu'.  pIj yIHmey qelbeHba'
qep'a'!

</TD></TR>
</TABLE>

<HR NOSHADE size=5>

<TABLE BORDER=0 WIDTH=100% ALIGN=CENTER VALIGN=CENTER>
<TR ALIGN=CENTER>
 <TD WIDTH=175><A HREF="qq0007.html"><IMG
   WIDTH=175 HEIGHT=56 BORDER=0 SRC="pics/hed.gif"
   ALT="[HeD]"></A></TD>
 <TD><A HREF="http://www.kli.org/QQ/index.html"><IMG
   WIDTH=122 HEIGHT=82 BORDER=0 SRC="pics/qqbutton.gif"
   ALT="[Qo'noS QonoS]"><P><I>Qo'noS QonoS</I>juH jaH</A></TD>
 <TD><A HREF="http://www.kli.org/"><IMG
   WIDTH=81 HEIGHT=82 BORDER=0 SRC="pics/klibutton.gif"
   ALT="[tlhIngan Hol yejHaD]"><P>tlhIngan Hol yejHaD juH jaH</A></TD>
 <TD WIDTH=175></TD>
</TR>
</TABLE>


</BODY>
</HTML>

